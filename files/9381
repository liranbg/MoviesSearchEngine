אחד מסרטי האימה המוצלחים ביותר של בריאן דה פאלמה ("לבוש לרצח", "הבלתי משוחדים"), המבוסס על סיפור של סטיבן קינג. קארי (סיסי ספייסק, "סיפור פשוט") היא נערה ביישנית שגרה עם אימה הנוצרייה האדוקה (פייפר לורי, "סיוט בחדר המורים"). היא אינה מתחברת בקלות עם הנערים האחרים בבית הספר, ולאחר שאלה לועגים לה כאשר היא מקבלת את המחזור הראשון שלה בהפתעה, סו (איימי אירווינג, "אהבה ממבט שלישי") אחת הבנות, מרחמת עליה ומארגנת שחברה טומי (וויליאם קאט,"יום רביעי הגדול"), החתיך של השכבה, ייקח אותה לנשף הסיום. לעומתה, כריס (ננסי אלן, "רובוקופ"), שהורחקה מנשף הסיום עקב התאכזרותה לקארי, מחפשת נקמה. אבל היא לא יודעת שלקארי יש כוחות אפלים ועתידה ללמוד שכשהיא מתעצבנת, עדיף לא להיות בסביבה. סיסי ספייסק, ופייפר לורי היו מועמדות לפרס האוסקר על תפקידיהן בסרט זה.
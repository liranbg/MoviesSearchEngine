ספקטקל מרהיב, כמו כל סרטיו של גיליאם. עיבוד שופע דמיון, מעוצב להפליא ומלא בהומור שחור להרפתקאות הברון הבדאי מינכאוזן מהמאה ה-18. למרבה ההפתעה דווקא הברון מינכאוזן עצמו, בגילומו של ג'ון נביל, הוא דמות יחסית אפרורית. מפצים על כך רובין וויליאמס (בהופעה מדהימה ללא קרדיט) כמלך הירח ואוליבר ריד כוולקן חולה האהבה המאוהב בונוס (אומה ת'ורמן בהופעתה הקולנועית הראשונה). זהו הפרק השלישי בטרילוגיית "נצחון הדמיון על ההגיון" אחרי "שודדי הזמן" ו"ברזיל" וכרגיל אצל גיליאם מדובר בשעשוע אינטליגנטי ומפתיע. סטינג וג'ונתן פרייס בתפקידי משנה קטנים.
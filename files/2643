קאקו עומד בראש שבט צועני אי שם באנדלוסיה שבדרום ספרד. למרות הנופים המרשימים, למרות האופי הצועני טוב הלב, את חיו אופפת עננה מאז מות בתו. את אהבתו הוא משקיע בבן אחיו דייגו, צעיר סימפטי והלוקה במוחו. אביו של דייגו נמלט לאלג'יריה לאחר שרצח בן למשפחה יריבה ועתה באים אלו ותובעים נקמה. כשהאב אינו בסביבה גם בנו, עלול להיות מושא נקמתם, ועל קאקו החובה לנסות ולשמור משפיכות דמים... אחרי "זר בין צוענים" ו"לאצ'ו דרום", ממשיך טוני גטליף בתיעוד ההוויה הצוענית. אם בכותריו הקודמים היה למוסיקה מקום של כבוד, כאן היא כבר עוברת לקדמת הבמה והפתיל העלילתי אינו אלא חוט מקשר בין קטעי המוסיקה השונים. אלו, אותנטיים, צבעוניים, מושפעים היטב מן הפלמנקו האנדלוסי, מעניקים לסרט תנופה וצבע והופכים את "ונגו" לחוויה אסתטית ואנושית ממעלה ראשונה. 
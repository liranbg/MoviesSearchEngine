פרנקי וויילד (פול קיי, "בלאקבול") הוא די.ג'יי בריטי באיביזה. יש לו אישה, בית, מנהל אישי והוא תיכף נכנס לתחום התקליטים. על הרחבות הוא להיט, שיודע איך להקפיץ את הקהל, איך לקפוץ על הקהל ואת המצב רוח הטוב הוא משמר בזכות גבעות של קוקאין. רק מה, שיום אחד, בשיאה של כל ההנאה הגדולה הזו, הוא מאבד את השמיעה. "למעט יוצא הדופן המפורסם, תחום המוסיקה נשלט בידי אנשים שומעים" מסביר את הבעיה המנהל שלו. עוד אתם מגחכים והופס, האישה והילד נעלמים, המנהל מתחבא ופרנקי שלנו מתמלא הזיות שמגבירות את התדרדרותו. מכאן אפשר רק לעלות ובכך מסייעת לו מורה חביבה ללקויי שמיעה... "הכל התחרבש" הוא יצירה פיקטיבית המתחזה לסרט דוקומנטרי עם כל המאפיינים המוכרים: מצילומי כתף תזיזיתיים, דרך ראיונות בדיעבד ועד לכתבות טלוויזיה מפוברקות. תגיד מה שתגידו, לעיתים לז'אנר המקומונטרי הזה יש את הקסם שלו – ודי אם נזכיר את 'ספיינל טאפ', אחד מפורצי הדרך של הז'אנר. כאן, עם העלילה המעט פרועה הזו, עם שורה של דיאלוגים שנונים ועם שחקן ראשי שנחשב לפנינת הקומדיה הבריטית בשנים האחרונות התוצאה רחוקה מלאכזב. 
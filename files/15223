עיבודם המזהיר של הבמאי סטיבן פרירס (נאמנות גבוהה) והתסריטאי כריסטופר המפטון (אמריקאי השקט) לרומן המכתבים של קודרלו דה לאקלו מנסה להתמודד עם הקשר או חוסר הקשר שבין מין לאהבה. פרירס מדגיש את המנייריזם של הדמויות - אצילים ובורגנים ערב המהפיכה הצרפתית - עם צילום מנייריסטי. האנשים מפורכסים בתחפושתיהם, מצולמים בתקריבים מדהימים, בפוקוס רך, שמחמיא לאינספור מלמלות שמהלכות בתוך גנים מטופחים, ומדגיש את הפנים המפודרות כמסיכות בצרפת של 1780. המרקיזה דה מארטיי (גלן קלוז, 'אמריקן ביוטי') והויקונט ואלמונט (ג'ון מלקוביץ', 'קון אייר') עסוקים באינספור אינטריגות ומשחקים אכזריים בתחום האהבה, עד שחיציו של הקופידון פוגעים ומתאכזרים עוד יותר. "יחסים מסוכנים" הוא סרט שובב המציע בידור מושחת, יחד עם השחקנים מישל פייפר, קיאנו ריבס ואומה תורמן.
"אני לא שם" בבימויו של טוד היינס ("הרחק מגן-עדן", "ולווט גולדמיין") מבוסס על חייו של בוב דילן. הסרט מציג נראטיב לא שגרתי דרכו ניבטים צדדים שונים של הזמר. דמותו של דילן מגולמת על ידי שישה שחקנים ושחקנית אחת, ביניהם: ריצ'רד גיר, הית' לדג'ר, כריסטיאן בייל וקייט בלאנשט. יחד הם מייצרים קולאז' ייחודי של אחד מהאייקונים האמריקאים הגדולים של דורנו. הסרט נקרא על שם השיר "I'm Not There" שהוקלט עם להקתו "דה בנד" בפסטיבל וודסטוק ב-1967, בעודו מתאושש מתאונת האופנוע שלו. "אני לא שם" זכה בפרס חבר השופטים בפסטיבל ונציה 2007, וקייט בלאנשט קטפה גם את פרס השחקנית הטובה ביותר.
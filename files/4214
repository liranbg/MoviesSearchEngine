משהו לא בסדר בעירייה האמריקאית המנומנמת סטפורד, בואכה מדינת קונטיקט. הנשים המקומיות פשוט... מושלמות מדי. המטבח תמיד מצוחצח, הן לעולם תהיינה מוכנות ומזומנות ליחסי מים בריאים וממושכים, והן תמיד נראות כאילו שהוציאו אותן מסדרת טלוויזיה משפחתית וקיטשית מאמצע שנות השמונים – מגוהצות, מעומלנות ובעיקר מחויכות. הגברים, בינתיים, נראים תמיד שמחים ושבעי רצון מהאישה שלצידם, ובזמן שהנשים מתאספות מדי בוקר לספא היומי שלהן, הגברים מארגנים אספות חברתיות משל עצמם. לתוך כל זה נכנסת ג'ואנה אברהרט (ניקול קידמן האחת והיחידה, אלא מה), נשיאה מצליחה של רשת טלוויזיה גדולה, שאחרי שורה של אירועים אישיים מזעזעים סובלת מהתמוטטות עצבים. זה מספיק בשביל בעלה, וולטר (מתיו ברודריק, 'מכורים לאהבה'), להעביר אותה באופן מיידי מהמולת היום יום השוצפת והקוצפת של מנהטן, לעירייה המתקדמת והמאוד מודרנית למראה – סטפורד. בהגיעה למקום, פוגשת אברהרט בנשות סטפורד החינניות, ומייד מתעורר חשדה שמשהו כאן אינה כשורה. חוסר יכולתה לחדור מבעד למעטה האטימות שמעל נשים מושלמות אלו מביא אותה להתחבר דווקא עם בובי מרקוביץ' (בט מידלר, 'חופים'), סופרת יהודייה מקומית ואלכוהוליסטית בגמילה. יחד, הן מגלות לתדהמתן שכל הבעלים המקומיים רקחו מזימה להחליף את כל הנשים שלהן ברובוטיות צייתניות במיוחד, וכעת גם אברהרט ומרקוביץ' עצמן נמצאות חזק על הכוונת. מצד אחד, זה נראה כמו מתכון בטוח לחיים רגועים וחסרי מריבות וחיכוכים. מאידך, זהו גם המתכון הבטוח ביותר לאובדן הרצון האנושי הבסיסי לחיות כאחד האדם, עם יכולת בחירה חופשית. כעת, נמצאות הגיבורות שלנו במרדף נגד הזמן לעצור את כל התהליך, לפני שיהיה מאוחר מדי וגם הן תהפוכנה לנשים מושלמות.
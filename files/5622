

עבודת הנמלים של קבוצת Dreamworks (חברת ההפקה של סטיבן שפילברג) מביאה אל המסך את דמותו החרקית-נוירוטית של Z-4195 (מדובבת על ידי וודי אלן), שמואס בחייו כפועל-נמלה בפס היצור המונוטוני של ממלכת נמלים, המתנהלת כקולחוז קומוניסטי. הוא מתאהב בנסיכה בלה (בקולה המלכותי של שרון סטון), ויוצא למסע ארוך ומסוכן אל ממלכת החלומות, הלא היא אמריקה המטאפורית -- שם המעדנים והפינוקים זורמים בשפע. הסצינה הנפלאה בה נכנסים Z ובלה לשערי גן העדן של החירות, כשסביבם גורדי שחקים עשויים מפחיות פפסי ומבנים ארכיטקטונים מרשימים של כריכי המבורגר, תיכנס בוודאי לפנתיאון סרטי האנימציה. עוד ייזכרו לעד הימחצותם אל מסטיק בתוך סוליית נעל ריצה, הסצינה בה נלכדים בני הזוג בתוך טיפת מים מתגלגלת, וסצינת שדה הקרב האכזרית במידה מפתיעה, שנראית כשאולה מלהציל את טוראי ריאן. למרות עומס המסרים האמריקאים המתריעים מפני הסכנה שבקונפורמיות ופולחן האינדיווידואליזם, עבודת נמלים הוא קודם כל סרט מרהיב ומשעשע.
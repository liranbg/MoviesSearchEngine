סאטירה מבריקה שלא איבדה מעוקצה גם כיום. גבר שנמלט מבית משוגעים משתלט על פטיש אוויר ומתחיל לקדוח לאורכה ולרוחבה של כיכר מוגרבי בתל אביב. מחאות השכנים ופקקי התנועה אינם מזיזים לו. גם למשטרה וגם לאנשי העירייה אין תשובה לקושיה מי נתן את הוראה לחפור ברחוב ההומה. אך מכיוון שהבחירות בפתח, הביורוקרטים של העירייה מחליטים שזו מזימה של איש מהמשרד הממשלתי במגמה להכשיל את ראש העיר. גם כשמתבררת האמת אוסרים לפרסמה כדי לא להיתפס כמטומטמים לפני הבחירות. על כן מצטרפים ראשי העירייה לשמחה ומכריזים על חפירת התעלה עד הים. השיא הוא טקס מרהיב, שיט מפרשיות מרשים וגם נאום בחירות חוצב להבות. קישון משלב בין הומור ויזואלי לבדיחות מילוליות באחד הסרטים המצחיקים ביותר שנוצרו בישראל.
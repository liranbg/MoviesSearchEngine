סרטו הראשון של רוברט רדפורד כבמאי ("חידון האשליות", "הלוחש לסוסים"), לאחר קריירה ארוכה כשחקן וכמפיק, מעלה את סיפורה של משפחה אמריקנית אופיינית. האב הוא עו"ד נעים הליכות ומצליח, שאינו יודע כיצד לתקשר עם בנו; האם מקדישה את מרבית זמנה למשחק הגולף ומעט מאוד למשפחה; והבן הוא תלמיד תיכון, ששוחרר זה עתה מבי"ח פסיכיאטרי, לאחר ניסיון התאבדות. רדפורד מצליח ליצור סרט רגיש, חזק, עדין ועצור כשהוא מקלף מעל גיבוריו את שכבות המגן שלהם וחושף את מגרעותיהם ואת פחדיהם העמוקים ביותר.
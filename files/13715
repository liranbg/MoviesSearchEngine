סרטו ה-14 של קלינט איסטווד כבמאי הוא עיבוד לספרו של התסריטאי פיטר וירטל. הספר מתעד את מסעו האגדתי של הבמאי ג'ון יוסטון לאפריקה, בשנת 1949, לצורךמ צילומי "המלכה האפריקאית". וירטל עצמו היה שותף למסע אפוף סכנות זה, שבו החליט יוסטון לממש את תאוותו המאצ'ואיסטית חסרת הרסן ולצוד פיל. תיאור הצייד והצילומים, הסכנות, ההחלטות הלא רציונליות של הבמאי ההרפתקן והאופן בו בחר איסטווד לגלם את דמותו של יוסטון מוביל אותנו הצופים להכרת הנפש המיוסרת והגדולה מהחיים של יוסטון. איסטווד יצר את הסרט האינטליגנטי, העמוק והחכם ביותר על אמנות הקולנוע ועל מערכת היחסים המורכבת בין מציאות ואשליה שבבסיסה. סופו של הסרט, והמילה האחרונה שנאמרת בו, הוא הצהרת אהבה כואבות ומודעת לעצמה לאמנות השביעית.
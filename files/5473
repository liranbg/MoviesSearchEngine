לטאה שתפחה למימדי ענק בעקבות ניסויים אטומיים מחריבה את מנהטן ומקננת ב"מדיסון סקוויר גרדן". עיבוד בומבסטי לסרט המפלצות היפני הקלאסי משנת 1954, סיפק מספיק שעשוע ואפקטים כדי להיות הסרט הגדול של הקיץ שחלף, אלא ש"ארמגדון" קילקל ליוצרי "גודזילה" את התוכניות המגלומניות. העידכון ה"נכון פוליטית" של העלילה מבטא מחאה לניסויי הגרעין שעורכת צרפת באוקיינוס השקט - הסיבה להיווצרותה של גודזילה. למרות ההתמרמרות של אוהבי ה"גודזילה" המקורי הנזכרים בערגה באיש בחליפת הלטאה של הסרטים היפניים, עדיין מדובר על סרט מפלצות בעל מודעות עצמית גבוהה, אפקטים מרשימים ורגעי השתוללות המזכירים את "גרמלינס" החביב.
קומדית מצבים של ארתור הילר ("האיש בכלוב הזכוכית") בכיכובם של צמד הקומיקאים המפורסם ריצ'ארד פריור ("כביש אבוד") וג'ין וויילדר ("כל מה שרצית לדעת על מין ולא העזת לשאול"). אדם נרצח ושני חברים עדים לרציחתו: דייב החרש (וויילדר), שרואה את הרצח, ווואלי העיוור (פריור), ששומע אותו. הבעיה היא שהמשטרה אינה מחשיבה אותם כעדים מהימנים, אך הרוצחים אינם מתכוונים לקחת סיכונים מיותרים, ומחפשים את חברינו בנרות. עתה חייבים השניים לשתף פעולה ולהביא את הרוצחים לצדק, לפני שאלה יביאו אותם לקבר. שימו לב לעוד צמד: ג'ואן סברנס ("ציפור על תייל") וקווין ספייסי ("אמריקן ביוטי"), ששיחקו יחד גם בסדרה "סוכן סמוי".
מעין גלגול מודרני של פרק במלחמות הפלופונז ביוון העתיקה, כשהחיילים השבים כאן הביתה, דרך סכנות מאיימות, הם אנשי אחת הכנופיות הניו-יורקיות, השבים למעוזם, כשאחריהם רודפים כל שאר בני הכנופיות. היל ממצה כל רגע קולנועי כדי להשפיע עלינו להיות מעורבים בגורל הגיבורים. ניו-יורק שלו נראית כעיר רפאים מאיימת. הוא אינו מתייחס למניעים הפסיכולוגיים של גיבוריו, אלא מנסה ליצור מציאות כמעט מפשטת. בראיון עימו אמר היל: "אני משתדל לתת לגיבורים כמה שפחות רקע... לא אכפת לי מנין אנשים באים או לאן הם הולכים. חשוב לי מה הם עושים!".
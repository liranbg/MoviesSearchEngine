על פי הרומן רב המכר מאת ארווין ד. ילום, "כשניטשה בכה" הוא דרמה תקופתית המבוססת על אירועים היסטוריים. וינה, 1882. אל משרדו של יוזף ברוייר, רופא בכיר ומבוסס, מגיעה צעירה נאה בשם לו סלומה. היא מביעה דאגה למצבו של ידידה, פרידריך ניטשה, המתלונן על מיחושים ומבקשת מן הרופא לבדוק אותו. הפרופסור לפילוסופיה מצידו מתנה את קבלת הטיפול בחשיפה שווה מצד הרופא, המתבקש לשטוח בפני איש הרוח את צרותיו. הרופא, המשוכנע שבכך יצליח להכניע את ניטשה ולגלות את עומק צרותיו, נענה לבקשה. וכך נפגשים השניים ובהדרגה חושפים את נפשם לחלוטין. אלא שמהלכים נפשיים שכאלו אינם עוברים מבלי להותיר חותם ומובילים את השניים למסע ארוך של הכרה עצמית והשלמה עם חייהם, על רקע לידת הפסיכואנליזה של זיגמונד פרויד.

הדור הבא יגדל כפי הנראה להאמין שנמלה היא חיה בצבע ורוד בזוקה, שמשועבדת על ידי חרקים מרושעים (עיין ערך חרגולים - חיה חומה עם מלתעות חדות), אך בעלת מודעות פרולטרית עמוקה. מזמן לא היתה כזו עדנה לחרקים בבתי הקולנוע: את מה שעשו אולפני Dreamworks לנמלים ב- Antz עושים אולפני Pixar לחרקים ב- Bug's Life. זהו סיפורו של פליק, נמל (נמלה ממין זכר) גמלוני עם מוח קודח והמצאות כושלות שממיטות בסופו של דבר אסון על הממלכה, לאחר שהוא משחית בטעות את המזון שהנמלים אספו בעמל רב עבור החרגולים. "נחזור כשהעלה האחרון ינשור", מאיימים הרשעים שאינם מוותרים על ליטרת החיטה שלהם, ופליק יוצא לבדו למסע מסוכן על מנת לחזור עם חבורת לוחמים הרואים שיצילו את המצב. הוא מגיע לעיר הגדולה, וחוזר עם חבורה תמוהה של חרקי-קרקס שאמורה איכשהו להציל את המצב.

בערב רומנטי פורצת לביתם של אריק וחברתו שלי חבורת בריונים, הוא מושלך מהחלון והיא מעונה, נאנסת ונרצחת. שנה אחרי, בלילה גשום, יוצא אריק דרייבן מתוך הקבר כשפיו מלא עפר ובלבו תאוות נקם. מסע הצלב הפרטי שלו יסתיים במות אחרון הנבלים ובשובו אל עולם המתים. על-פי סדרת הקומיקס המפורסמת מאת ג'יימס או'באר ובגיבוי רעיונות הלקוחים מדמות אשת החתול ב"באטמן חוזר". אלכס פרויאס יוצר דמות סופרמן חריגה -- חסרת עתיד ותקווה. מעצבי הסרט העניקו לו מראה קודר ואפלולי, המלהקים עיצבו חבורת נבלים הנראית כאסופת דוגמנים מ"ווג" והבמאי ביים וידיאו קליפ מוחצן ווירטואוזי שהוא האגדה המשונה שקיבלה משנה תוקף בעת מותו של השחקן ברנדון לי במהלך הצילומים.
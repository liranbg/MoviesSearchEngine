הבמאי טוד בראונינג קיבץ לסרטו אוסף של מוטציות אנושיות וטווה סביבן סיפור על החיים בקרקס. בין `כוכבי` הסרט אשה בעלת שפם וזקן, איש תולעת שכולו רק גוף וראש ללא ידיים ורגליים (בסצינה אחת מפורסמת הוא מצית לעצמו סיגריה!), גמדים ועוד. כשיצא הסרט לאקרנים הוא זעזע את עולם הקולנוע באותה תקופה, אולם על אף התחושה הראשונית הקשה שהוא מותיר בצופה הרי שמדובר בסיפור אנושי ורגיש, שאינו עושה שימוש בעיוותיהם של גיבוריו בכדי להציגם כמסוכנים או מפחידים אלא דווקא כחברים שווי-זכויות בחברה האנושית.
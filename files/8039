העלילה נפרשת על רקע חילופי השלטון בסווזילנד בסוף שנות ה-60. השמש שוקעת על שלטונה ארוך השנים של האימפריה הבריטית, ובמקביל גם על נישואיו של הארי קומפטון לאשתו לורן. ראלף, בנם בן ה-11 של השניים, רואה יום אחד את אמו שוכבת עם חברו הטוב של הארי. דרך עיניו של הנער אנחנו עדים לפירוק המשפחה, להתדרדרות של הארי לדיכאון ושתיה, ולנישואין שלו לרובי, דיילת אמריקאית מלאת חיים. ראלף מסתייג בתחילה מרובי, אך השניים מתידדים כאשר הוא מבין שגם היא כמוהו מביטה מבחוץ על החברה הסגורה, הצבועה, שדבקה במעמדות ובדרך חיים שעברה מן העולם.ריצ'ארד אי. גרנט מבסס את הסיפור על זכרונותיו שלו כילד בדרום אפריקה. הוא יוצר דרמת התבגרות מחממת לב על רקע התפוררותה של משפחה וסיומו של עידן, דרמה נקיה מציניות או נוסטלגיה מזויפת. גרנט זוכה למשחק משובח ומעודן מצוות השחקנים המרשים של הסרט, ומרכז את תשומת הלב של הסיפור בדרמה האנושית ולא בפוליטיקה של התקופה. הוא בונה בהדרגה את הסיפור לקראת סופו המרגש. התוצאה היא סרט חם ואנושי, שללא ספק קרוב ללבו של היוצר ויוצא נשכר מכך.

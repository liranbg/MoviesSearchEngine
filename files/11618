פייר פדרס הוא כתב פוליטי חריף שעשה לעצמו שם כמסקר מלחמות נועז. עכשיו הוא נשלח ע"י העורך שלו למשימה משמימה (לפחות בעיניו) – הסיבה תתבהר בהמשך – לראיין את הכוכבת הלוהטת קטיה. קטיה שכתבי הצהובונים דולקים בעקבותיה כל העת, עשתה לעצמה שם ככוכבת אופרות סבון טלויזיוניות ובעיקר היא מפורסמת בזכות פרשיות אהבים מתוקשרות. בניגוד למרבית הגברים החולמים על לילה עם קטיה, פייר לא בדיוק מאושר ממה שהונחת עליו. הוא מתבאס עוד יותר כאשר הכוכבת מאחרת. היא מתבאסת מהפגנת השעמום השפוכה על פניו ומהעובדה שעד עכשיו לא שמע עליה והראיון מסתיים תוך דקות במריבה. כשהיא מגלה כי הכתב נפצע קלות מתעקשת קטיה לקחת אותו לטיפול בביתה הסמוך. עכשיו, באווירה נינוחה יותר ואחרי כמה הרמות כוסית, מפשירים היחסים והראיון הופך לקרב מוחות שבו עושים השניים הכל על מנת להרשים את הזולת. גם כמה סודות צפים ועולים לאוויר העולם. מבוסס על סרטו של ההולנדי המנוח תאו ואן גוך. 
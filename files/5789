קומדיה זו, המבוססת באופן חופשי על חייו של המחזאי הבריטי הנודע, גרפה את מרבית הפרסים החשובים בטקס האוסקר האחרון. התסריטאים מרק נורמן וטום סטופארד ("רוזנקרנץ וגילדנשטרן מתים") מעלים את האפשרות שהכתיבה של "רומיאו ויוליה" נעשתה בהשראת התאהבותו של שייקספיר הצעיר בליידי ויולה. סיפור האהבה הבלתי אפשרית הופך את המחזה שהיה בהתהוותו קומדיה לאחת הטרגדיות המפורסמות של הספרות העולמית. בדרך הצופים מתוודעים גם לעולם התיאטרון האליזבתני ולתככיו. ג'ודי דנץ' גונבת את ההצגה מהשחקנים הצעירים בהופעה קצרה ומדויקת כמלכה אליזבת הראשונה.
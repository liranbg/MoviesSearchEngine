החלק השלישי והאחרון בטרילוגיה האפית רחבת היריעה, המבוססת על ספרי 'שר הטבעות' של ג'יי.אר.אר טולקין המנוח. שני הסרטים הראשונים בסדרה שברו קופות ברחבי העולם, וכעת עוצרת תבל את נשמתה לקראת הסיום הגרנדיוזי של סאגה מרגשת וסוחפת זו. האירוע הקולנועי המשמעותי ביותר של השנה נפתח, אם כן, במסעותיהם של פרודו (אלייז'ה ווד) וסאם בעקבות היצור המעוות גולום לעבר הר דום שבחבליה של מורדור, שם הם מתעתדים להשמיד את הטבעת, שבידיים הלא נכונות עלולה להביא לחורבנה של הארץ התיכונה כולה. השניים לא מודעים לכך שלגולום תכניות אחרות באשר לגורלה של הטבעת, ומטעה אותם לעבר מלכודת מסוכנת בה פרודו וסאם נאלצים להילחם בעכבישה ענקית וקטלנית במיוחד, ובהמשך גם באורקים חמדנים החושקים (כמו כולם) בטבעת. במקום אחר, מגלה הלוחם ארורגון, מחברי האחווה המקורית שנועדה להשמיד את הטבעת, כי הוא למעשה היורש האבוד של מלכיה המנוחים של חבל גונדור. לאחר שסייע להביס את המכשף הרשע סארומן בסרט הקודם ('שר הטבעות: שני הצריחים'), ניצב כעת המלך האבוד לצד המכשף הטוב גנדלף (איאן מק'קלן), האלף לגולס (אורלנדו בלום), הגמד גימלי ויתר חברי האחווה המקורית, ההוביטים מרי ופיפין, בראש צבא אדיר של לוחמים מחבלי רוהאן וגונדור, כנגד כוחותיו של שר האופל סאורון, המאיים להנחיל את הרוע ברחבי הארץ התיכונה בעזרת הטבעת הגורלית. האם יספיקו פרודו וסאם להגיע להר דום ולהשליך את הטבעת לאש בזמן, לפני שכוחותיו של סאורון יגיעו אליהם? האם ינצחו כוחות האור את סאורון בקרבות הסופיים על גורל הארץ התיכונה כולה וחבל גונדור בפרט, המתרחשים בשדות פלנור, במינס תירית' ובשערים השחורים? על כך ועוד בסרט שעתיד להרטיט מיליוני לבבות ברחבי העולם כולו!

החלק השלישי (שלא לומר השישי) והאחרון (בינתיים) בסדרה האלמותית "מלחמת הכוכבים", בוים על ידי ג'ורג' לוקאס ("אמריקן גרפיטי"), ומתאר את השלב האחרון (והידוע מראש) של הפיכתו של אנאקין סקייווקר (היידן כריסטיאנסן, "החיים כבית") לדארת' ויידר. לאחר שהשמיד את ראש מועצת הג'דיי ווינדו (סמואל ג'קסון, בלי האפרו), מנסה הסנטור פלפטין (איאן מק'דיארמיד, "נוכלים עם סגנון"), המתגלה בתור דארת' סידיוס בכבודו ובעצמו לפתות את אנאקין לצד הרשע של ה"כח", בעזרת מניפולציות כוחניות ופוליטיות. אנאקין מנסה בתחילה להתנגד, אך כוחו של סידיוס גדול מדי, ובסופו של דבר הוא זונח את מורו הרוחני או. בי וואן קנובי (יואן מק'גרגור, "טריינספוטינג") ואת המלכה אמדאלה (נטלי פורטמן, "קרוב יותר"), ומצטרף לשורות הצד האפל.
קוסטוריצה יצר קומדיה סוריאליסטית, עליזה ואופטימית, ללא הכבדות והעומק של "שעת הצוענים" או "מתחת לפני השטח", אך עם מפגן הכשרון הרגיל שלו. במרכז העלילה עומדים מאטקו הבטלן ודאדן, מאפיונר מכור לסמים, המתכננים בצוותא את שוד הרכבות הגדול. אלא שדאדאן הערמומי מסדר את מאטקו, שנאלץ להסכים לנשואי בנו עם אחותו הגמדה של דאדאן, אפרודיטה, אשר חולמת מצידה על ענק שרמנטי. יש כאן רגעים המזכירים את פליני, הצדעות לקומדיות הסלפסטיק האילמות, ואפילו קורטוב של וולגריות מזרח-אירופאית בריאה, וכמובן המון מוסיקה צוענית של המלחין הקבוע גוראן ברגוביץ’.
מותחן שנון ואירוני אודות אנדי אוסנרד, סוכן בריטי, שמוגלה על ידי הממונים עליו לפנמה אחרי שורה של הסתבכויות מביכות. כאן הוא מנסה לטוות מחדש מערכת קשרים ומאלץ חייט בעל מוניטין, שבארונו מסתתרים כמה שלדים, לשתף עימו פעולה. המפגש בין שני הגברים משמש עבור כל אחד מהם עילה ליצירת עלילת שווא שעניינה השליטה בתעלת פנמה, והעניינים מסתבכים ויוצאים מכלל שליטה. ג'ון לה קארה הוא אחד ממספרי הסיפורים המבריקים במאה ה- 20. הסרט מתבסס על אחד מספריו המאוחרים ומתאר את העולם שלאחר המלחמה הקרה באותם גוונים אפורים בהם תואר מאבק הריגול בין מזרח ומערב. אין כאן גיבורים גדולים או אידיאולוגיות, אלא אינטרסים אישיים ופוליטיקה קטנונית המניעים דמויות חלקלקות במשברים בינלאומיים.
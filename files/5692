צרפת, 1801. עשר שנים לאחר שפירסם את הרומן השערורייתי "ג´סטין", ובמצוות נפוליאון עצמו, נכלא המרקיז דה-סאד במוסד סגור. אורחות חייו הפרועים, כמו גם כתביו - מהם נגזרה, כידוע, המילה סאדיזם, כבר שלחו אותו לא אחת מאחורי סורג ובריח. הפעם המטרה ברורה - לשים מחסום לפיו. לשם כך נשלח לכלא כומר צעיר ומלא כוונות טובות, המנסה להחזיר את המטופל החדש למוטב. אך לא איש תענוגות כדה-סאד ייכנע. כובסת פשוטה נכבשת בקסמיו ומבריחה את כתביו החדשים מן הכלא. עתה נשלח אל הזירה רופא ענייני, המשוכנע בכישוריו לפתור בעיות מוסריות שכאלו... פיליפ ("הקלות הבלתי נסבלת של הקיום") קאופמן מגיש יצירה אינטליגנטית העוסקת בשאלת החופש והגבולות שאדם מציב לעצמו. על בסיס סיפור חייו של דה-סאד (ועם לא מעט הוספות דרמטיות הכרחיות) הוא מייצר דרמה תקופתית יעילה ובמידה לא מבוטלת אירונית. העוצמה נובעת מנוכחותו הכובשת של ג´פרי ראש, המצליח להעניק חן, או לפחות עניין, לדמותו של המרקיז הנורא, ולהפוך את קהל הצופים לסקרנים, אם לא חסידים, של גישתו. ג´ואקין פיניקס ומייקל קיין, המופיעים כצמד מטפליו, דוחפים את דמויותיהם הרחק מן התבנית האלגורית, ואילו קייט וינסלט מוכיחה שוב כי אחת השחקניות האמיצות והמעניינות הפועלות היום, עם התפקיד המרתק של הבתולה הנשבית בקסמי הרוע.
דרמה פוליטית תקופתית של פרנק דרבונט ("גרין מייל", "חומות של תקווה"). 1951, תור הזהב של הוליווד. פיטר אפלטון (ג'ים קארי, "שמש נצחית בראש צלול") הוא תסריטאי שאפתן, אשר סרטו "אפר לאפר" עומד לצאת לאקרנים, וכוכבת הסרט המושכת סנדרה סינקלייר (אמנדה דטמר, "יעד סופי") היא זוגתו. בדיוק כשנראה כאילו הכל הולך לטובתו, מתגלה שבצעירותו נכח בפגישות של קבוצה קומוניסטית, שחברתו דאז השתייכה אליה, ועתה הוא תחת חשד ממשלתי, וצריך לעמוד בפני הקונגרס. עקב כך האולפנים מבטלים את צאת סרטו, והוא שוקע בדיכאון עמוק. עקב תאונת דרכים מצערת, במהלכה הוא נופל לנהר, מאבד אפלטון את זכרונו ונסחף לחופי עיירה קטנה ששמה "לוסון". למרות אדיבותם של אנשי העיירה, אוירה גדולה של דיכאון שוררת, כיוון ש-62 מבניה של העיירה נספו במלחמת העולם השנייה. באורח פלא, אפלטון דומה באופן מפתיע לתמונות של לוק טרימבל, חייל שנחשב לנעדר. הדמיון הוא כה גדול עד שאפילו אביו של לוק (מרטין לנדאו, "פשעים ועבירות קלות") משוכנע שבנו האבוד חזר הביתה. לאחר שאפלטון עוזר ל"אביו" לשפץ את ה"מג'סטיק", בית הקולנוע הישן של העיירה, חוזר אליו זכרונו, והתוצאות עתידות להיות הרות גורל.
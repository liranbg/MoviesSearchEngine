לוס אנג'לס, שנות החמישים. ג'ק וינסנט הוא שוטר סלבריטאי - הוא מייעץ לסדרת משטרה טלויזיונית, הוא גם שומר על קשר הדוק עם עורך טבלואיד שיודע לתעד את מעללי האיש שמזין אותו במידע. יחד עם שניים מעמיתיו - אחד אלים ואהוד על עמיתיו, האחר אמביציוזי ולא מהסס לדרוך בדרכו על גוויות - הוא יוצא לחקירה סבוכה שעקבותיה מוליכים פנימה, אל תוך המשטרה עצמה. במקביל לחקירה נקשרים יחסים רומנטיים בין אחד השוטרים לבין זונה מחומצנת - מעין תעתיק זול אך סקסי להפליא של ורוניקה לייק... באמצעות צוות שחקנים מוכשר במיוחד, שלל של דמויות מורכבות, וסבך של עלילות משנה מרתקות, מגיש קרטיס הנסון (שגם חתום על התסריט - עיבוד לרומן מאת ג'יימס אלרוי) את אחד הסרטים היותר טובים שיצאו מהוליווד של שנת 97' וללא ספק "הפילם נואר" המשובח ביותר שעלה עלי מסך בשנות התשעים.
ג'יין אוסטן היפיפייה היא בחורה דעתנית ושנונה שמאמינה באהבה. היא כותבת מוכשרת שאינה מוכנה לקבל על עצמה את תפקיד ה"אישה הקטנה". כשהיא פוגשת את טום לפרוי הכובש והכריזמטי, כל עולמה מתהפך ובאמצעות חוכמתו וחוצפתו המציתים את סקרנותה ודימיונה, היא מבינה שכדי לכתוב על אהבה, היא צריכה קודם כל לחוות אותה ממש. אולם באנגליה של המאה ה-18 אי אפשר להתחתן רק מתוך אהבה. הכסף, הוא המדד הראשון לנישואין, ולא לג'יין ולא ללפרוי יש אותו. ג'יין חייבת לבחור בין הבטחון הכלכלי שמציע לה היורש העשיר אך המשעמם המחזר אחריה, ובין האהבה העזה ומלחמת ההישרדות שמציעים החיים עם לפרוי. עליה להחליט אם היא מוכנה לשלם את המחיר החברתי ולהתפרנס מהכתיבה, בחברה הפוסלת כל ניסיון עצמאות של נשים. "להיות ג'יין" הוא סיפורה של נערה צעירה שהופכת לאישה. אישה שלומדת מהי אהבה, שלא מתפשרת והולכת בדרך שלה. אישה שהיא ג'יין אוסטן – אחד הקולות הספרותיים הגדולים ביותר שיצאו מאנגליה, מי שחייה היוו השראה לרבי המכר "תבונה ורגישות", "גאווה ודעה קדומה" ועוד רבים אחרים.
סרטו של הבמאי הניו-זלנדי וינסנט וורד ("הנווט", "מפת הלב האנושי") זכה השנה בפרס האוסקר על האפקטים המיוחדים. פנטזיה רומנטית על אהבה שאחרי המוות המתרחשת בעולם חזותי מדהים, כפי שלא נראה עד היום בקולנוע. הגיבור, כריס, נהרג בתאונת דרכים מחרידה, ארבע שנים לאחר שילדיו נספו בנסיבות דומות. הסרט עוקב אחרי הרפתקאותיו בעולם הבא, שלפי הסרט כל אחד מעצב אותו לפי רצונו ודמיונו הפרטי. כריס מגלה שאשתו לא עמדה בשרשרת הטרגדיות והתאבדה. הוא מגייס לעזרתו את "המלווה" כדי לנסות ולחלץ אותה מהגיהנום. העיצוב של הסרט נעשה בהשראת ציוריהם של מונה, בוש, ואן גוך ודאלי בין השאר.
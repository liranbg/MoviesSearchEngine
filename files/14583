לא יוצלח אלמוני חולם על עושר ופרסום, וחוטף את הקומיקאי הנערץ עליו. דמי הכופר, שהוא דורש, הם דקות הופעה ספורות על מסך הטלוויזיה. את הקומיקאי, המצליח והנערץ, מתאר סקורסזה כאדם בודד ומריר, שהקשר האנושי היחיד שהוא מסוגל ליצור הוא עם המיליונים שצופים בתוכניות הטלוויזיה שלו. אין הוא מסוגל לקיים קשרים אנושיים בחייו הפרטיים. הצעיר האלמוני אינו אלא מפסידן, חסר כישרון. הסיום האירוני רק מדגיש את הציניות של הסרט כולו, ולועג למיתוס, שלפיו הכישרון הוא המפתח להצלחה. ג'רי לואיס מגלם דמות הקרובה מאוד לעצמו, ובכך הופך את הסרט לרפלקסיבי.
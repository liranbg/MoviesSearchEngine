להיט מבוסס קומיקס חדש מבית היוצר של 'מארבל' מגיע למחוזותינו, והפעם מדובר בעיבוד אפל וקודר במיוחד, בשונה מהאופי עתיר הפעלולים והאפקטים של סרטים כמו 'ספיידרמן', 'הענק' או 'אקס-מן2'. הכירו את פרנק קסטל (תומס ג'יין, 'לוכד החלומות'), אדם שראה בחייו מוות בכמויות בלתי נדלות, החל בהיותו חבר בכוחות הדלתא המיוחדים וכלה בהיותו סוכן אף.בי.איי. כשהסרט נפתח, הוא עובר לראשונה לעבודה משרדית ולחיים נורמטיביים, לשמחתם הרבה של אשתו הנאה מריה (סמנתה מאתיס, 'רדיו חזק') ובנו הצעיר, וויל.כמובן שהמצב לא יכול להישאר ככה לאורך זמן, ובמהלך המשימה האחרונה שלו בהחלט, המבצע יוצא מכלל שליטה, וגבר צעיר המחובר לעולם הפשע בשם בובי סיינט נהרג בשוגג. אביו של בובי, איש העסקים המושחת האוורד סיינט (ג'ון טרבולטה, חוזר לתפקיד הרע שהוא כל כך טוב בו), מנצל את קשריו שלו ושל אשתו, ליביה, לעולם התחתון, ומשסה חוליה רצחנית במיוחד בבית משפחת קסטל, במטרה לנקום את מות הבן. למזלנו, פרנק עצמו שורד את המתקפה הברוטאלית על בית משפחתו, אלא שאשתו ובנו נהרגים במקום. לאחר ייסורי תופת וגיהנום, הוא אוזר את כל כוחותיו ויוצא למסע נקמה אישי במבצעי הטבח, לאחר שהוא מגיע למסקנה שאמצעים חוקיים לא יועילו כנגד מי שאחראים לרצח משפחתו. בשביל מי שכל חייו לחם בשירות החוק, זהו שינוי קיצוני בתפיסה, אולם פרנק (ואיתו גם הקהל) לומד עד מהרה שזמנים נואשים דורשים אמצעים נואשים בהתאם. מצידו השני של החוק, הוא הופך ל'מעניש', מי שמשמש הן כשופט והן כחבר המושבעים כנגד כוחות הרשע בעולם. קסטל עוטה על עצמו חליפת קרב שחורה, מחמש עצמו בכלי נשק במשקל טון, ויוצא לנקום.  
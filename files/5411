סרטה הארוך הראשון של סופיה קופולה, בתו של פרנסיס פורד קופולה (ואשתו של ספייק ג'ונס, במאי "להיות ג'ון מלקוביץ'"), הוא סרט התבגרות הזוי ומוזר המתרחש באמצע שנות השבעים ומתאר את קורותיהן של חמש האחיות היפהפיות של משפחת ליסבון. הבנות גדלות באווירה נוצרית ושמרנית עם אם שתלטנית (קטלין טרנר) ואב מופנם (ג'יימס וודס). הבת הצעירה מתאבדת, חיי המשפחה נהרסים והאם כולאת את שאר בנות הטיפש-עשרה בבית. מכאן מסופרת הטרגדיה המשפחתית דרך עיניהם (ומשקפותיהם) של הבנים המאוהבים בילדות ומציצים עליהןן מעבר לרחוב. את הסיפור העגום הזה מעבירה קופולה עם הרבה הומור שחור, מוסיקה עדכנית לתקופה (בתוספת להקת AIR העכשווית) ואווירה מהפנטת.. מבוסס על ספר מאת ג'פרי יוג'ינידס. סרט התבגרות לא טיפוסי, ביזארי ומעניין.
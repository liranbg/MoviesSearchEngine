בעל רשת כבלים מקומית בגילומו של ג'יימס וודס (חמש ילדות יפות) מתפתה לרכוש סרטים מחתרתיים מחברת הפקה מסתורית המתמחה בסרטי "סנאף". לאחר שחברתו (דבי הארי, סולנית "בלונדי") נעלמת בנבכי הרשת, מגלה הגיבור על בשרו שחשיפה לחומרים המוקרנים ברשת הווידאודרום הופכת את הצופה לשליח הנושא בגופו את הבשורה האנרכיסטית של הארגון. אימת הטכנולוגיה, סאדו-מזוכיזם ופורנוגרפיה בסרטו פורץ הדרך של הבמאי המעולה דיוויד קרוננברג (אקזיסטנז, ארוחה עירומה, היסטוריה של אלימות), כאן באחת מהצלחותיו הראשונות.
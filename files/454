ג'ון בקינגהאם (בן צ'פלין) הוא בחור בודד שאת רוב זמנו מבלה בבנק, שם הוא עובד כפקיד. אבל הרגע הגיע והוא מחליט לשנות את חייו מן הקצה אל הקצה במטרה למצוא בת זוג והדרך בה הוא מגשים את רצונו, מראה במידה לא קטנה את ייאושו: הזמנת כלה דרך האינטרנט היישר מאתר ששמו אומר הכל: "מרוסיה באהבה". התוצאה רומן שונה שהופך למותחן קומי מתגלגל כאשר נדיה המיסתורית (ניקול קידמן) מגיעה לאנגליה ואחריה מזדנבים בהפתעה בני דודה (וינסנט קאסל ומתיו קסוביץ') ומתנחלים בבית משפחת בקינגהאם הטרייה. כעת, קיומו השגרתי של ג'ון עומד להתהפך לגמרי, עם הרפתקה שרודפת אחריו ובעצם משנה את חייו. הפקיד המנומס נאלץ לשדוד את הבנק שלו כדי להציל את חייה של נדיה, אבל זו רק ההפתעה הראשונה שמצפה לו וגם היא לא מכינה אותו לקראת הבאות... 
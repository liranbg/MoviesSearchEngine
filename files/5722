צפון אנגליה, שנות החמישים. החווה הכפרית של גברת טוויד היא סיוטה של כל תרנגולת. בעלת הבית דורשת תוצרת ומי שלא עומדת במכסה מוצאת עצמה בתוך פשטידת עוף. נסיונות הבריחה אמנם רבים, אך ההצלחות מעטות. העניינים מתחילים להשתנות כאשר נוחת במקום תרנגול אמריקאי הטוען כי ביכולתו להעניק למקומיים את רזי התעופה. הסדנא פוגעת בתפוקה ומשכנעת את גברת טוויד כי הגיע הזמן לעבור לעסקי הבשר... הסרט הארוך הראשון מאולפני "ארדמן" הבריטיים הוא המשך ישיר לאיכות והקומיות שאיפיינו את סרטיהם הקצרים והמהוללים ("וואלס וגרומיט", אם במקרה לא ראיתם). כאן, עם תמיכה כלכלית ותסריטאית מהוליווד הם מגישים פארודיה משועשעת ונפלאה המטווחת היטב את סרטי הבריחה, ההרפתקאה ואפילו השואה — "´הבריחה הגדולה´ עם נוצות" כפי שהגדיר זאת ניק פארק בעצמו.
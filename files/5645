שיתוף פעולה כמעט מתבקש בין הבמאי רוברט רודריגז, מומחה לסרטי הפעולה הפולחניים כמו "אל מאריאצ’י" ו"משקיעה ועד זריחה", והתסריטאי קווין וויליאמסון, יוצר "הצעקה" ו"דוסון קריק". זהו סרט אימה ומדע בדיוני המתרחש בין כתלי ביה"ס תיכון אמריקאי בעיירה קטנה. מעין מפגש קומי בין "מועדון ארוחת הבוקר" ל"פלישת חוטפי הגופות". תלמידים מגלים תגלית מזעזעת - מוריהם הם בעצם חייזרים. לא נותר לכולם - החתיך מנבחרת הפוטבול , מלכת המעודדות, הפנקיסטית ה"לסבית", סוחר הסמים הגאון והיורם של הביה"ס, אלא להתאחד במאבק על עתיד העולם. סרט ציני מאוד, אנטי-ממסדי באמת (הדרך בה מחסלים את המורים-חייזרים היא מופת לחוסר תקינות פוליטית) ובעיקר משעשע מאוד. ויש גם אפקטים מיוחדים מסמרי שיער. בניגוד לרושם הזול שיוצר השם העברי שנתנו לסרט מפיציו בישראל, הסרט זכה להערכה ביקורתית רבה באירופה והוצג במסגרת התחרות הרשמית של פסטיבל ברלין.
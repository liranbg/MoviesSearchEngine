שבעה ילדים הותירה אשתו של הקברן בראון בידי בעלה והלכה לעולמה. קשה מלאכת גידול הילדים וקשה פרנסתם. שבע עשרה אומנות עברו בבית המשפחה, וכולן סולקו בידי הזאטוטים. עתה מוקש גדול עומד בפני המשפחה: אם האב לא יינשא, תקצץ דודה מרושעת את תמיכתה במשפחה והילדים יפוצלו וישלחו למוסדות שונים. באחד הערבים, בשעה שהילדים קושרים את הטבחית לתנורה, מתדפקת על הדלת האומנת מקפי. פניה מלאות כיעור אך בידה מקל קסמים. עד מהרה היא מעבירה את בני הבית תחת שרביטה, ומלמדת אותם שיעור או שניים. כך חוזרים הסדר והמשמעת לבית משפחת בראון ואילו האומנת, עם כל התקדמות, זוכה שוב ביופייה. אף אבי המשפחה עתיד לזכות באהבה גדולה ולכולם המנוחה והנחלה... על בסיס סדרת ספרים רבי מכר מראשית שנות השישים. את התסריט כתבה השחקנית אמה תומפסון שגם מככבת בסרט. הסרט ייצא לאקרנים בארץ ב 9/3/06.

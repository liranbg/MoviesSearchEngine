סרטו הראשון באורך מלא של הסוריאליסט הגאון, דייויד לינץ' ("מלהולנד דרייב"). הנרי המתגורר בעיר תעשייתית, אפופת עשן וצללים, נאלץ להתחתן עם חברתו ההרה, ומוצא עצמו אב לתינוק מפלצתי. יצירה אפלה המערבת הומור שחור, אימה ופנטזיה טהורה. זהו סיוט על מיניות, הורות וקשרים אישיים המגובה בתפאורה ובצילום אקספרסיוניסטיים ופסקול הבנוי מצלילים טבעיים שעוותו לצורך הסרט. מהפנט. עם השחקן האהוב על לינץ', ג'ק נאנס ("קטיפה כחולה", "טווין פיקס").
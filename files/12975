הגרסה המקורית של "בלייד ראנר" מ-1982 כפי שהוצאה לאקרנים ונחרטה במוחותיהם של רבים מדור שנות השמונים, הכוללת מעבר מהיר יותר בין קטעי פעולה, קריינות של הגיבור ריק דקארד ברקע המתארת את מחשבותיו, וסצינת סיום שאינה נראית באף גרסת במאי מודרנית. בלוס אנג'לס עתידנית של 2019, בעולם בו רפליקנטים (רובוטים דמויי אדם) התמרדו כנגד יוצריהם והוכרזו כלא חוקיים על כדור הארץ, "בלייד ראנרים", יחידות משטרה מיוחדות, נשלחות למשימות איתור וחיסול של כל רפליקנט זר. ריק דקארד (האריסון פורד), בלייד ראנר מכובד, מגוייס למציאת ארבעה רפליקנטים שנמלטו ממושבות שמחוץ לעולם בחיפושם אחר הארכה לאורך חייהם הקצר. עד מהרה, יבין דקארד כי הרפליקנטים יותר קשוחים משחשב, וכי כעת הוא לכוד בקרב חסר מעצורים כנגדם. בעוד הוא מחפש אחריהם ממקום למקום, הוא מתחיל לפקפק בצדקת דרכו כאשר הוא מתאהב באישה מסתורית (שון יאנג) הנושאת סודות משל עצמה, וכאשר הוא מתחיל לחשוד כי אולי הרפליקנטים שאותם הוא מחפש יותר אנושיים ממנו...
אחת הקומדיות הגאוניות והמפתיעות של השנים האחרונות שיתוף פעולה בין תסריטאי מטורף - צ'רלי קאופמן ובמאי הקליפים והפרסומות המצליח ספייק ג'ונז. ג'ון קיוזאק מגלם את קרייג שוורץ, מפעיל תיאטרון בובות שאינו מצליח למצוא עבודה. אשתו לוטי (קמרון דיאז) עובדת בחנות לחיות מחמד ומביאה את העבודה, כלומר כלבים, קופים וחתולים הביתה. קרייג מוצא עבודה במשרד מוזר בקומה ה7- וחצי של בניין מרדים ענק, שם הוא מתאהב במקסין היפהפייה (קתרין קינר, "בלונדינית אמיתית") ומגלה דלת סודית המובילה אותו למשך רבע שעה לתוך תודעתו של השחקן ג'ון מלקוביץ'. עד מהרה הופכים קרייג ומקסין את הדלת הסודית לעסק משגשג ומכניסים אנשים לתוך ג'ון מלקוביץ' תמורת 200 דולר לביקור. וזוהי בעצם רק ההתחלה, כי גם ללוטי וכמובן, למלקוביץ' יש מה להגיד בנדון .
מותחן פשע של רוברט טאון ("ללא גבולות"). מק מק'יוסיק (מל גיבסון, "נשק קטלני") הוא סוחר סמים המבקש לחזור למוטב. חברו הטוב משכבר הימים ניק (קורט ראסל, "היצור") הוא כעת שוטר, אשר משימתו היא לאסור את מק. מק נמשך לג'ו אן (מישל פייפר, "באטמן חוזר"), בעלת בית של מסעדה אזורית, וניק מחליט להתקרב אליה בכדי לגלות כמה שיותר פרטים על עסקיו של מק, כולל פגישה שלטענת המשטרה עתידה להתקיים בינו לבין קרלוס (ראול ג'וליה, "משפחת אדאמס"), סוחר סמים מקסיקני מוכר. ניק גם הוא מתאהב בג'ו אן, ונראה שחברותם של השניים בסכנה. הצלם קונראד הול ("אמריקן ביוטי") היה מועמד לאוסקר על צילום הסרט.